Günümüzde Adliye Sarayı olarak kullanılan Osmanlı Hükümet Konağı 1907 tarihinde Kütahya Mutasarrıfı olan Giritli Ahmet Fuat Paşa tarafından yaptırılmıştır. Ahmet Fuad paşa’nın yaptırdığı bu emsalsiz mimari eserin planını bizzat paşanın kendisi çizmiş,  çinilerin desenlerini de Kütahya’da ikamet etmek üzere gönderilen Saray Ressamı Rıza  Bey çizmiştir.
Dışı çinilerle kaplı bu muhteşem yapı 1907’den  1980’lerin başlarına kadar Kütahya Hükümet Konağı olarak kullanılmıştır. 1983’ten  1990 yılına kadar kullanılmayan bina, daha sonra Adalet Bakanlığına devredilmiş, binanın  bakım, onarım ve restorasyon çalışmaları  1998 yılında tamamlanarak aynı yıl Adliye Sarayı olarak hizmet vermeye başlamıştır.
Binanın birinci katı dışardan turkuaz mavi ile  boyalı olup ikinci katın tamamı çinilerle kaplıdır. Çiniler orijinal haliyle binanın ilk yapılış tarihinden kalmadır. Bina hem mimarisi hem çinileri hem de süslemeleriyle Kütahya’nın görülmeye değer özgün yapılarından biridir. 
