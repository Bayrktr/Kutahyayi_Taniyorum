Zamanın Kütahya Mutasarrıfı Ahmet Fuad Paşa tarafından 1905-1906 yıllarında yaptırılmıştır. Cami Sultan II.Abdülhamid han döneminde yaptırıldığı için  ibadete açıldığı yıllarda  “Hamidiye Camii” adıyla bilinirdi. Caminin iç süslemelerindeki baskın yeşil renklerden dolayı adı zamanla halk arasında Yeşil Cami’ye dönüşmüştür.
Kaynaklarda Caminin mimarının Fuad  paşa olduğu ve caminin iç süslemelerinin de o dönemde Kütahya’da yaşayan saray ressamlarından Ressam Rıza bey tarafından  yapıldığı belirtilmektedir.
Cami dört duvarla çevrili olup, duvarlar ve pencere kenarları kesme taşlarla  kargir olarak yapılmıştır. Caminin dış görünüşü de tıpkı iç süslemeleri gibi zarif ve estetiktir.
Köşk tipi şerefeli minaresi Kütahya camileri arasında tek örnektir. Kare planlı, tek kubbeli caminin önündeki giriş iki sütunlu ve kubbelidir. Caminin iç süslemeleri, kubbeden tavana kadar kalem işi, kabartma, yağlı boya süslemeler, bitkisel motifler ve geometrik şekillerle bezenmiştir. Özellikle kadınlar mahfiline çıkış merdiveni  estetiği ve üzerindeki süslemeleriyle  görülmeye değer bir yapıdır.
