Germiyan Beyi II.Yakup Çelebi tarafından 1411 yılında yaptırılan yapının  imaret, medrese, mescit ve türbe bölümü  Kültür ve Turizm Bakanlığınca  “Çini Müzesi” olarak   restore edilerek 1999 yılında ziyarete açılmıştır.
Kubbeli ve şadırvanlı orta mekana üç yönlü kubbeli eyvan ile iki oda açılmaktadır.  Türbe  bölümünde  II.Yakup Çelebi’nin çinilerle kaplı  mezarı bulunmaktadır. Yıkılan medresenin vakıf kitabesi müzenin giriş kısmının kapısının solunda yer alır. II.Yakup Çelebi’ye ait  vakıf kitabesi Osmanlı türkçesiyle yazılmış ve tarihçiler tarafından Göktürk ve Uygur kitabelerinden sonra taşa yazılmış en eski Türk kitabeleri arasında gösterilir.
Halk arasında “Gök Şadırvan” olarak da bilinen müzede 14.yy’dan  bugüne kadar farklı renk ve özelliklerde yapılmış Türk çini sanatının nadide örnekleri sergilenmektedir.
