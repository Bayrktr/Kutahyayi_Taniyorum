Şehir merkezinde Börekçiler mahallesi Ulu Camii bitişiğinde yer alır. 1314 tarihinde Germiyan Beylerinden Umur bin Savcı tarafından yaptırılan medrese, sonradan Molla Vacid adıyla tanınan müderrisin uzun yıllar burada ders okutması ve vefatından sonra da  buraya defnedilmesi sebebiyle Vacidiye Medresesi olarak anılmıştır. Halk arasında “Demir Kapı Medresesi”  olarak da isimlendirilen bu medresede  Molla Vacid dini ilimlerden başka, astronomi  ilimiyle de şeşgul olmuştur.  Önceleri üstü açık kubbesi olmayan medresenin sonradan taştan bir kubbe yapılarak üstü örtülmüş ve yapının  rutubetten ve yağmurdan korunması sağlanmıştır.
1965 yılından bugüne Arkeoloji Müzesi olarak kullanılan yapının orta mekanına açılan dokuz küçük odası vardır. 
Müzede Taş çağı ve Maden çağlarından başlayarak  Hitit, Frig, Helenistik, Roma, Bizans, Selçuklu ve Osmanlı dönemlerine ait eserler sergilenmektedir. Müzede bulunan en önemli eserlerden biri de Amazonlar Lahdi’dir. Çavdarhisar- Aizonai’de yapılan kazılarda bulunan lahit, yüksek kabartma tekniği ile yapılmıştır. Dünyada bulunan sayılı Amazon Lahitleri içinde  en sağlam durumda  olanlardandır.
